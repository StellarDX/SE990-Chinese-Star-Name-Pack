[HUGE][COLOR=FFA630][LOC]三垣[/LOC][/COLOR][/HUGE]

[BIG][COLOR=EECF1F][LOC]紫微宫[/LOC][/COLOR][/BIG]
中元北极紫微宫，北极五星在其中，大帝之座第二珠，第三之星庶子居，第一号曰为太子，四为后宫五天枢，左右四星是四辅，天乙太乙当门路。
左枢右枢夹南门，两面营卫一十五，东藩左枢连上宰，少宰上辅次少辅，上卫少卫次上丞，后门东边大赞府。
西藩右枢次少尉，上辅少辅四相视，上卫少卫七少丞，以次却向前门数。
阴德门星两黄聚，尚书以次其位五，女史柱史各一户，御女四星五天柱。
大理两星阴德边，勾陈尾指北极巅，六甲六星勾陈前，天皇独在勾陈里，五帝内座后门间。
华盖并杠十六星，杠作柄象华盖形，盖上连连九个星，名曰传舍如连丁，垣外左右各六珠，右是内阶左天厨，阶前八星名八谷，厨下五个天棓宿。
天床六星左枢右，内厨两星右枢对，文昌斗上半月形，稀疏分明六个星。
文昌之下曰三师，太尊只向三公明，天牢六星太尊边，太阳之守四势前。
一个宰相太阳侧，更有三公向西偏，即是玄戈一星圆，天理四星斗里暗，辅星近着开阳淡。
北斗之宿七星明，第一主帝名枢精，第二第三璇玑是，第四名权第五衡，开阳摇光六七名，摇光左三天枪明。

[BIG][COLOR=EECF1F][LOC]太微宫[/LOC][/COLOR][/BIG]
上元天庭太微宫，昭昭列象布苍穹，端门只是门之中，左右执法门西东。
门左皂衣一谒者，以次即是乌三公，三黑九卿公背旁，五黑诸侯卿后行。
四个门西主轩屏，五帝内座于中正，幸臣太子并从官，乌列帝后从东定。
郎将虎贲居左右，常陈郎位居其后，常陈七星不相误，郎位陈东一十五。
两面宫垣十星布，左右执法是其数，宫外明堂布政宫，三个灵台候云雨。
少微四星西南隅，长垣双双微西居，北门西外接三台，与垣相对无兵灾。

[BIG][COLOR=EECF1F][LOC]天市宫[/LOC][/COLOR][/BIG]
下元一宫名天市，两扇垣墻二十二。
当门六角黑市楼，门左两星是车肆。
两个宗正四宗人，宗星一双亦依次。
帛度两星屠肆前，候星还在帝座边。
帝座一星常光明，四个微茫宦者星。
以次两星名列肆，斗斛帝前依其次，斗是五星斛是四。
垣北九个贯索星，索口横者七公成。
天纪恰似七公形，数着分明多两星。
纪北三星名女床，此坐还依织女傍。
三元之像无相侵，二十八宿随其阴，水火木土与并金，以次别有五行吟。
河中河间晋郑周，秦连巴蜀细搜求，十一星属十一国，梁楚韩邦在尽头。
魏赵九河与中山，齐越吴徐东海间，燕连南海尽属宋，请君熟记有何难。

[HUGE][COLOR=FFA630][LOC]二十八宿[/LOC][/COLOR][/HUGE]

[BIG][COLOR=5AAD91][LOC]东方苍龙[/LOC][/COLOR][/BIG]

[COLOR=71C39D][LOC]角宿[/LOC][/COLOR]
南北两星正直悬，中有平道上天田，总是黑星两相连，别有一乌名进贤。
平道右畔独渊然，最上三星周鼎形，角下天门左平星，双双横于库楼上。
库楼十星屈曲明，楼中柱有十五星，三三相着如鼎形，其中四星别名衡，南门楼外两星横。

[COLOR=ECECEA][LOC]亢宿[/LOC][/COLOR]
四星恰似弯弓状，大角一星直上明，折威七子亢下横，大角左右摄提星，三三相对如鼎形。
折威下左顿顽星，两个斜安黄色精，顽西二星号阳门，色若顿顽直下存。

[COLOR=FFA630][LOC]氐宿[/LOC][/COLOR]
四星似斗侧量米，天乳氐上黑一星，世上不识称无名，一个招摇梗河上，梗河横立三星状，帝席三黑河之西。
亢池六星近摄提，氐下众星骑官出，骑官之众二十七，三三相连十欠一。
阵车氐下骑官次，骑官下三车骑位，天辐两星立阵傍，将军阵里振威霜。

[COLOR=FF997A][LOC]房宿[/LOC][/COLOR]
四星直下主明堂，键闭一黄斜向上，钩钤两个近其傍，罚有三星植钤上，两咸夹罚似房状，房下一星号为日，从官两个日下出。

[COLOR=CBE5F6][LOC]心宿[/LOC][/COLOR]
三星中央色最深，下有积卒共十二，三三相聚心下是。

[COLOR=D80D2B][LOC]尾宿[/LOC][/COLOR]
九星如钩苍龙尾，下头五点号龟星，尾上天江四横是，尾东一个名傅说。
傅说东畔一鱼子，尾西一室是神宫，所以列在后妃中。

[COLOR=09419E][LOC]箕宿[/LOC][/COLOR]
四星其形似簸箕，箕下三星名木杵，箕前一黑是糠皮。

[BIG][COLOR=1C265B][LOC]北方玄武[/LOC][/COLOR][/BIG]

[COLOR=71C39D][LOC]斗宿[/LOC][/COLOR]
六星其状似北斗，魁上建星三相对，天弁建上三三九，斗下团圆十四星，虽然名鳖贯索形，天鸡建背双黑星。
天籥柄前八黄精，狗国四方鸡下生，天渊十星鳖东边，更有两狗斗魁前，农家丈人斗下眠，天渊十黄狗色玄。

[COLOR=ECECEA][LOC]牛宿[/LOC][/COLOR]
六星近在河岸头，头上虽然有两角，腹下从来欠一脚。
牛下九黑是天田，田下三三九坎连，牛上直建三河鼓，鼓上三星号织女。
左旗右旗各九星，河鼓两畔右边明，更有四黄名天桴，河鼓之下如连珠。
罗堰三乌牛东居，渐台四星似口形，辇道东足连五丁，辇道渐台在何许？欲得见时近织女。

[COLOR=FFA630][LOC]女宿[/LOC][/COLOR]
四星如箕主嫁娶，十二诸侯在下陈，先从越国向东论，东西两周次二秦。
雍州南下双雁门，代国向西一晋伸，韩魏各一晋北轮，楚之一国魏西屯，楚城南畔独燕军，燕西一郡是齐邻，齐北两邑平原君，欲知郑在越下存。
十六黄星细区分，五个离珠女上星，败瓜之上瓠瓜生，两个各五瓠瓜明。
天津九个弹弓形，两星入牛河中横，四个奚仲天津上，七个仲侧扶筐星。

[COLOR=FF997A][LOC]虚宿[/LOC][/COLOR]
上下各一如连珠，命禄危非虚上呈，虚危之下哭泣星，哭泣双双下垒城，天垒团圆十三星，败臼四星城下横，臼西三个离瑜明。

[COLOR=CBE5F6][LOC]危宿[/LOC][/COLOR]
三星不直曲为之，危上五黑号人星，人畔三四杵臼形，人上七乌号车府，府上天钩九黄晶。
钩下五鸦字造父，危下四星号坟墓，墓下四星斜虚梁，十个天钱梁下黄，墓傍两星能盖屋，身着皂衣危下宿。

[COLOR=D80D2B][LOC]室宿[/LOC][/COLOR]
两星上有离宫出，绕室三双有六星，下头六个雷电形，垒壁阵次十二星，十二两头大似井，阵下分布羽林军，四十五卒三为群。
军西众星多难论，仔细历历看区分，三粒黄金名鈇钺，一颗珍珠北落门。
门东八魁九个子，门西一宿天纲是，电傍两黑土公吏，腾蛇室上二十二。

[COLOR=09419E][LOC]壁宿[/LOC][/COLOR]
两星下头是霹雳，霹雳五星横着行，云雨之次曰四方，壁上天厩十圆黄，鈇锧五星羽林傍，土公两黑壁上藏。

[BIG][COLOR=FFFFFF][LOC]西方白虎[/LOC][/COLOR][/BIG]

[COLOR=71C39D][LOC]奎宿[/LOC][/COLOR]
腰细头尖似破鞋，一十六星绕鞋生，外屏七乌奎下横，屏下七星天溷明。
司空右畔土之精，奎上一宿军南门，河中六个阁道行，附路一星道傍明。
五个吐花王良星，良星近上一策名，天策天溷与外屏，一十五星皆不明。

[COLOR=ECECEA][LOC]娄宿[/LOC][/COLOR]
三星不匀近一头，左更右更乌夹娄，天仓六个娄下头，天庾三星仓东脚，娄上十一将军侯。

[COLOR=FFA630][LOC]胃宿[/LOC][/COLOR]
三星鼎足河之次，天廪胃下斜四星，天囷十三如乙形，河中八星名大陵，陵北九个天船名，陵中积尸一个星，积水船中一黑精。

[COLOR=FF997A][LOC]昴宿[/LOC][/COLOR]
七星一聚实不少，阿西月东各一星，阿下五黄天阴名，阴下六乌刍蒿营。
营南十六天苑形，河里六星名卷舌，舌中黑点天谗星，砺石舌旁斜四丁。

[COLOR=CBE5F6][LOC]毕宿[/LOC][/COLOR]
恰似丫叉八星出，附耳毕股一星光，天街两星毕背旁，天节耳下八乌幢。
毕上横列六诸王。
王下四皂天高星，节下团圆九州城，毕口斜对五车口，车有三柱任纵横，车中五个天潢精，潢畔咸池三黑星。
天关一星车脚边，参旗九个参车间，旗下直建九斿连，斿下十三乌天园，九斿天园参脚边。

[COLOR=D80D2B][LOC]觜宿[/LOC][/COLOR]
三星相近作参蕊，觜上座旗直指天，尊卑之位九相连，司怪曲立座旗边，四鸦大近井钺前。

[COLOR=09419E][LOC]参宿[/LOC][/COLOR]
总有七星觜相侵，两肩双足三为心，伐有三星足黑深，玉井四星右足阴。
屏星两扇井南襟，军井四星屏上吟，左足下四天厕临，厕下一物天屎沉。

[BIG][COLOR=DD1A20][LOC]南方朱雀[/LOC][/COLOR][/BIG]

[COLOR=71C39D][LOC]井宿[/LOC][/COLOR]
八星横列河中净，一星名钺井边安，两河各三南北正，天樽三星井上头。
樽上横列五诸侯，侯上北河西积水，欲觅积薪东畔是，钺下四星名水府，水位东边四星序。
四渎横列南河里，南河下头是军市，军市团圆十三星，中有一个野鸡精。
孙子丈人市下列，各立两星从东说，阙丘两个南河东，邱下一狼光蓬茸。
左畔九个弯弧弓，一矢拟射顽狼胸，有个老人南极中，春秋出入寿无穷。

[COLOR=ECECEA][LOC]鬼宿[/LOC][/COLOR]
四星册方似木柜，中央白者积尸气，鬼上四星是爟位，天狗七星鬼下是，外厨六间柳星次，天社六个弧东倚，社东一星名天纪。

[COLOR=FFA630][LOC]柳宿[/LOC][/COLOR]
八星曲头垂似柳，近上三星号为酒，宴享大酺五星守。

[COLOR=FF997A][LOC]星宿[/LOC][/COLOR]
七星如钩柳下生，星上十七轩辕形，轩辕东头四内平，平下三个名天相，相下稷星横五灵。

[COLOR=CBE5F6][LOC]张宿[/LOC][/COLOR]
六星似轸在星傍，张下只是有天庙，十四之星册四方，长垣少微虽向上，数星欹在太微傍，太尊一星直上黄。

[COLOR=D80D2B][LOC]翼宿[/LOC][/COLOR]
二十二星太难识，上五下五横着行，中心六个恰似张，更有六星在何许？
三三相连张畔附，必若不能分处所，更请向前看记取，五个黑星翼下头，欲知名字是东瓯。

[COLOR=09419E][LOC]轸宿[/LOC][/COLOR]
四星似张翼相近，中央一个长沙子，左辖右辖附两星，军门两黄近翼是。
门下四个土司空，门东七乌青邱子，青邱之下名器府，器府之星三十二。
以上便为太微宫，黄道向上看取是。
