[HUGE][COLOR=FFA630][LOC]三垣[/LOC][/COLOR][/HUGE]

[BIG][COLOR=EECF1F][LOC]紫微宫[/LOC][/COLOR][/BIG]
紫微垣卫应庭闱，北极珠联五座依。二是帝星光最赫，一为太子亦呈辉。
庶子居三四后宫，五名北极象攸祟。北辰之位无星座，近着勾陈两界中。
六数勾连曲折陈，大星近极体惟真。天皇大帝勾陈里，天柱稀疏五数臻。
柱南御女四斜方，柱史之南女史厢。南列尚书分五位，迤西六足是天床。
两星阴德极之西，大理偏南数亦齐。四辅微勾当极上，北瞻六甲数堪稽。
勾陈正北五珠圆，五帝斯称内座联。一十五星营卫列，两枢左右最居先。
右枢少尉位居西，上辅之西少辅析。上卫北迤为少卫，上丞居右北门栖。
左枢上少宰星连，上弼微东少弼躔。上少卫星仍按次，少丞亦莅北门边。
北门中处七成章，华盖为名象好详。门内杠星承九数，状如曲柄盖斯张。
盖北当门曲折排，名为传舍九星偕。舍西八谷交加积，八谷迤南六内阶。
阶前六数是文昌，半月勾形少辅傍，更有三师依辅近，尉南两个内厨房。
厨前门右两星析，天乙居东太乙西。六舍天厨邻少弼，五珠天棓宰东提。
天枪三数斗稍东，西是三公数亦同，南指元戈单一颗，七星北斗丽长空。
天枢西北斗魁张，璇次玑权序自详，再次玉衡居第五，开阳当柄接摇光。
开阳东北辅星连，相在衡南最近权。魁下太尊中正坐，太阳守位却南偏。
斗中天理四堪窥，尊右天牢六数维，势四牢西方正式，中垣内外步无遗。

[BIG][COLOR=EECF1F][LOC]太微宫[/LOC][/COLOR][/BIG]
太微垣在势东南，势北名台位列三。东向少微斜四数，长垣西向数同参。
文昌勾次上台平，东列中台势右明。势左下台皆两级，常陈七数斗南呈。
长垣南左是灵台，其数为三左亦该。左即明堂相对待，常陈正下两垣开。
门西执法右名宜，上将居南次将随。次相后瞻为上相，右垣五卫左如兹。
门东执法左称名，上相迤东次相迎。次将北东居上将，内屏四数列前楹。
中央五帝座惟真，正北微东一幸臣。太子从官星各一，虎贲依序向西循。
屏东谒者一星参，东列三公数已含。北属九卿三数莅，东依次将却南偏。
北瞻折节五诸侯，郎位之旋十五俦。郎将一星东北驻，上垣俱向斗南求。

[BIG][COLOR=EECF1F][LOC]天市宫[/LOC][/COLOR][/BIG]
下垣天市太微东，列国圜围象着雄。北有七公承宰次，公南贯索九星充。
贯索迤东天棓南，女床一座数为三。床南天纪星连九，垣上弯还向好参。
西卫韩星第一筹，楚梁巴蜀及秦周。次为郑晋河间位，再次河中右壁修。
宋东南海北迤燕，东海徐星次第连。吴越一星齐又北，中山西次九河躔。
又西赵魏左垣襄，廿二交环两卫墙。帝座一星居正位，一侯东列近中央。
座西宦者四屏营，西有斛星四角平。以次斗星为数五，迤南列肆两星横。
侯左迤南序好循，两星宗正四宗人。宗星惟二齐南莅，屠肆微西两数臻。
帛度双星屠肆前，楚南车肆二星连。市楼六个依南海，天市垣星步已全。

[HUGE][COLOR=FFA630][LOC]二十八宿[/LOC][/COLOR][/HUGE]

[BIG][COLOR=5AAD91][LOC]东方苍龙[/LOC][/COLOR][/BIG]

[COLOR=71C39D][LOC]角宿[/LOC][/COLOR]
太微垣左两星参，角宿微斜距在南。平道二星居左右，进贤一座道西探。
五诸侯北有三星，周鼎为名列足形。角上天田横两颗，天门二数角南屏。
两个平星近库楼，衡星楼内四微勾。库楼星十如垣列，十一纷披柱乱投。
四楹内外竖衡南，东植双楹北列三。西北两珠皆库外，南门星象地平含。

[COLOR=ECECEA][LOC]亢宿[/LOC][/COLOR]
角东亢宿四星符，距在中南象似弧。大角北瞻明一座，摄提左右各三珠。
亢下横连七折威，阳门双列直南扉。顿顽两个门东置，车骑诸星向氐归。

[COLOR=FFA630][LOC]氐宿[/LOC][/COLOR]
氐宿斜欹四角端，正西为距亢东看。亢池大角微南四，帝席三星角北观。
梗河三数席之东，一颗招摇斗柄冲。天辐两星当氐下，阵车三数辐西丛。
骑官十个顿顽南，骑阵将军驻一骖。车骑三星临地近，巴南天乳氐东探。

[COLOR=FF997A][LOC]房宿[/LOC][/COLOR]
氐东房宿四偏南，距亦中南四直参。两个钩钤房左附，一珠键闭北东含。
东西咸各四星披，房北还应左右窥。罚近西咸三数是，上当梁楚两星歧。
西咸勾下日星单，氐宿东南最易看。更向房西天辐左，迤南认取两从官。

[COLOR=CBE5F6][LOC]心宿[/LOC][/COLOR]
心当房左向堪稽，中座虽明距在西。好向东咸勾下认，三星斜倚象析析。
房南直指两星微，正界从官左畔归。积卒斜瞻遥向处，恰当心二着清晖。

[COLOR=D80D2B][LOC]尾宿[/LOC][/COLOR]
尾莅心南向徂东，九星勾折距西中。西南折处神宫附，傅说歧勾左畔充。
勾东北视一星鱼，北有天江四数居。江指尾中当宋下，龟星不见象非虚。

[COLOR=09419E][LOC]箕宿[/LOC][/COLOR]
尾东箕宿象其形，天市东南列四星。舌向西张当傅说，距为西北本常经。
尾勾正北一名糠，箕舌之西象簸扬。南置杵星临地近，象因常隐不须详。

[BIG][COLOR=1C265B][LOC]北方玄武[/LOC][/COLOR][/BIG]

[COLOR=71C39D][LOC]斗宿[/LOC][/COLOR]
斗宿依稀北斗形，衡中缺一六珠荧。箕之东北当东海，正界魁衡是距星。
斗西天籥八星圜，南海鱼星两界间。东海迤东天弁是，徐南九颗折三弯。
建星曲六弁南迎，建左天鸡两直行。两狗建南俱斗右，四星狗国又东倾。
农丈人居斗下廛，鳖星十一丈人前。鳖东三数天渊是，半为尘蒙象未全。

[COLOR=ECECEA][LOC]牛宿[/LOC][/COLOR]
六数交加宿号牛，正中为距斗东求。南三北二皆攒聚，罗堰三星宿左修。
堰南四颗是天田，九坎田形近地边。牛北横三翘一者，天桴象与右旗牵。
右旗曲折界齐东，河鼓斜三左畔冲。北列左旗形亦曲，旗皆九数鼓居中。
天纪迤东天棓南，星名织女数为三。渐台四址中山左，辇道台东五数参。

[COLOR=FFA630][LOC]女宿[/LOC][/COLOR]
四星女宿对天桴，堰北牛东向不殊。距在西南应志认，北迤斜四是离珠。
败瓜五数瓠瓜同，再北天津九类弓。七数扶筐天棓左，四为奚仲界筐东。
女宿迤南列国臻，越东一郑两周循。周东赵二南齐一，北列双星并属秦。
赵东楚魏各星单，代列秦东两数看。代右魏东三角似，南燕东晋北为韩。

[COLOR=FF997A][LOC]虚宿[/LOC][/COLOR]
两星遥接略斜参，虚宿为名距在南。北指司非星两颗，司危亦二向东探。
正东司禄两星横，司命双星禄下呈。天垒城依秦代北，十三环曲宿南营。
列国迤南坎北区，三星略折号离瑜。瑜东败臼南倾坠，四数微张若仰盂。
天垒维东向好参，哭星两个近城南。哭东二数星名泣，危宿之南位易探。

[COLOR=CBE5F6][LOC]危宿[/LOC][/COLOR]
危宿弯三禄左屏，折中东企距南星。商迤盖屋星连二，坟墓居东四渺冥。
危北人星略向西，天津南左四星栖。臼当人北东迤四，杵立三星臼上提。
天津东北七星勾，车府为名杵北修。造父五星车府北，北瞻九数是天钩。
盖屋微东坟墓前，虚梁四数向东偏。天钱五个离瑜左，哭泣迤南败臼边。

[COLOR=D80D2B][LOC]室宿[/LOC][/COLOR]
危东上下两珠莹，距亦南星室宿名。雷电六星南向列，土公吏二电西营。
离宫右四左双珠，室宿之巅六数敷。旋绕螣蛇星廿二，北瞻造父略南纡。
天纲败臼左隅连，北落师门各一圆。垒壁阵星联十二，虚梁哭泣各星前。
八魁左阵六星跻，鈇钺三星略向西。四十五星三作队，羽林军在阵南栖。

[COLOR=09419E][LOC]壁宿[/LOC][/COLOR]
东壁星当营室东，以南为距数攸同。北瞻天厩三微左，南有双星是土公。
雷电微东位列前，星名霹雳五珠连。再南云雨星为四，俱在梁东阵上边。
壁宿东南向最遥，五星鈇锧远相要。壁南火鸟星连十，虽附南规象半昭。

[BIG][COLOR=FFFFFF][LOC]西方白虎[/LOC][/COLOR][/BIG]

[COLOR=71C39D][LOC]奎宿[/LOC][/COLOR]
十六星联莫拟形，壁东奎宿象晶莹。南西三颗中为距，南列微平七外屏。
军南门傍宿之巅，阁道东翘六数连。翘接远通传舍北，适当华盖略东偏。
阁道螣蛇两界中，王良五数舍南充。策依良北星惟一，附路良南数亦同。
八魁微北向东探，鈇锧迤西位好参。天溷四星屏下置，土司空又溷之南。

[COLOR=ECECEA][LOC]娄宿[/LOC][/COLOR]
奎宿微南向徂东，三星娄宿距为中。北迤天大将军是，十一星联状似弓。
左右更居宿两傍，东西各五数堪详。天仓六数穿天溷，天庾三星列在厢。

[COLOR=FFA630][LOC]胃宿[/LOC][/COLOR]
娄左三星胃宿名，以西为距着晶莹。外屏正左天囷列，十有三星近左更。
天廪囷东四舍修，大陵胃北八星勾。天船九泛陵东北，尸水分投积一筹。

[COLOR=FF997A][LOC]昴宿[/LOC][/COLOR]
胃东昴宿七星临，距亦当西向下寻。西一天阿东一月，西南五数是天阴。
天囷天庾两厢中，刍蒿交加六数充。天苑环营星十六，天囷南畔蒿之东。
卷舌星当昴北缄，曲勾六数隐天谗。舌东月北斜方者，砺石为名四数函。

[COLOR=CBE5F6][LOC]毕宿[/LOC][/COLOR]
天廪迤东毕宿欹，距当东北八星歧。天街两颗微居右，附耳微东一数随。
毕南天节八星彰，左列参旗九数扬。旗北天高星四颗，北瞻六数是诸王。
诸王再北五车乘，内有天潢五数仍。三数咸池微后载，西三东六柱分承。
参旗南向九斿援，旗左天关列一藩。斿右九州殊口六，苑南当地是天园。

[COLOR=D80D2B][LOC]觜宿[/LOC][/COLOR]
天关正下宿名觜，参宿之巅界两歧。距是北星三紧簇，北东司怪四堪窥。
天高司怪夹天关，共列诸王略次斑。北列座旗维数九，五车东北叠三弯。

[COLOR=09419E][LOC]参宿[/LOC][/COLOR]
觜南参宿七星昭，距在中东自古标。中下伐星三颗具，西南玉井四星侨。
宿南军井四西偏，前列屏星厕右边。屏左厕星为四数，一星名屎厕之前。

[BIG][COLOR=DD1A20][LOC]南方朱雀[/LOC][/COLOR][/BIG]

[COLOR=71C39D][LOC]井宿[/LOC][/COLOR]
参东向北八星存，西北先将井宿论。水府四星邻井右，井东三数是天樽。
一珠积水北河三，五位诸侯又在南。南有积薪樽左一，钺星附距一珠含。
井前水位四居东，四渎居西数亦同。位下南河三数具，阙邱渎下两星冲。
井南厕左一天狼，军市狼南六数襄。市内野鸡星一数，九星弧矢市南张。
弧矢迤西两个孙，子星再右丈人尊。屎南左右星皆二，一老人星向莫论。

[COLOR=ECECEA][LOC]鬼宿[/LOC][/COLOR]
水位迤东鬼宿停，西南为距四方形。积尸一气中间聚，北视微西四爟星。
鬼宿之前六外厨，厨南天狗七星图。再南天社星应六，天记居东止一珠。

[COLOR=FFA630][LOC]柳宿[/LOC][/COLOR]
外厨近北鬼之前，两界之中略左偏。距是西星名柳宿，向南勾曲八星连。
鬼宿之东列酒旗，向当柳宿北东基。轩辕略右须详认，旗是三星向左披。

[COLOR=FF997A][LOC]星宿[/LOC][/COLOR]
酒旗直下七星宫，星宿为名距正中。天相三星居宿左，轩辕恰与上台冲。
轩辕十六象之旋，御女还应附在前。轩左内平犹近北，四星正在势西边。

[COLOR=CBE5F6][LOC]张宿[/LOC][/COLOR]
轩辕南徂宿名张，天相之前近处望。星宿略东堪志认，张为六数象须详。
两珠左右各分牵，中有斜方四略偏。方际西星应作距，东邻翼宿式相连。

[COLOR=D80D2B][LOC]翼宿[/LOC][/COLOR]
张宿之东翼宿繁，太微右卫向南看。明堂正下重相叠，廿二星形未易观。
南北星皆五数充，中如张六距攸同。接连上下之旋处，各有三星象最丰。

[COLOR=09419E][LOC]轸宿[/LOC][/COLOR]
太微垣下四星留，轸宿为名翼左求。西北一星详认距，翼南轸右七青邱。
轸为方式象宜参，内附长沙一粒含。辖其两星分左右，左依东北右西南。
