// 丹元子步天歌(唐代-王希明) - 天市宫

// 下元一宫名天市，两扇垣墻二十二。
// 当门六角黑市楼，门左两星是车肆。
// 两个宗正四宗人，宗星一双亦依次。
// 帛度两星屠肆前，候星还在帝座边。
// 帝座一星常光明，四个微茫宦者星。
// 以次两星名列肆，斗斛帝前依其次，斗是五星斛是四。
// 垣北九个贯索星，索口横者七公成。
// 天纪恰似七公形，数着分明多两星。
// 纪北三星名女床，此坐还依织女傍。
// 三元之像无相侵，二十八宿随其阴，水火木土与并金，以次别有五行吟。
// 河中河间晋郑周，秦连巴蜀细搜求，十一星属十一国，梁楚韩邦在尽头。
// 魏赵九河与中山，齐越吴徐东海间，燕连南海尽属宋，请君熟记有何难。